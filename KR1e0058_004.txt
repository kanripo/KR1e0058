# -*- mode: mandoku-view -*-
#+TITLE: 春秋提綱
#+DATE: 2015-09-23 09:39:55
#+PROPERTY: JUAN 4
<pb:KR1e0058_WYG_004-1a>¶
欽定四庫全書¶
　春秋提綱卷四　　　　　宋　陳則通　撰¶
　　侵伐門¶
　　　魯莒兵爭例¶
　　　　僖元年公子友帥師敗莒師於酈獲莒拏¶
　　　　宣四年公伐莒取向　十有一年公孫歸父¶
　　　　　㑹齊人伐莒¶
　　　　襄八年莒人伐我東鄙　十年莒人伐我東¶
<pb:KR1e0058_WYG_004-1b>¶
　　　　　鄙　十有二年莒人伐我東鄙圍台季孫¶
　　　　　宿帥師救台遂入鄆　十有四年莒人侵¶
　　　　　我東鄙¶
　　　　昭五年叔弓帥師敗莒師於蚡泉　十年季¶
　　　　　孫意如叔弓仲孫貜帥師伐莒¶
嗚呼春秋二百四十餘年之兵爭非聖人所願聞也非¶
有呉楚之僭竊非有要荒之强暴上闗乎王室下闗乎¶
世道者當引諸侯之師一大治之使屈服乃止若諸侯¶
<pb:KR1e0058_WYG_004-2a>¶
疆場之事當遣一介以讓之不則告方伯以正之又不¶
從則方伯告於天王以討之諸侯之自為國者其亦曰¶
小事大大字小而已其亦曰完其守備以待不虞而已¶
而况堂堂周公伯禽之魯諸侯之望雖齊晉不及也焉¶
用自播揚焉下與邾莒為尋常之爭顧不可羞耶予嘗¶
論惟貪功之君以服小國為美名惟專權之臣以取小¶
國為實利名未必可取利未必可得其自辱多矣莒子¶
之諡號與其臣之名氏不登於春秋之版微之也春秋¶
<pb:KR1e0058_WYG_004-2b>¶
之初未有書諸侯之入人國者而入國自莒始(隠二/年)未¶
有書諸侯之伐國取邑者而取邑自莒始(隠四/年)天王不¶
問方伯不討循致其强浮來(隠八/年)曲池(桓十/二年)之盟魯人¶
甘心焉雖然以其盟猶愈於爭無傷也莒以慶父之故¶
求賂乎魯魯若修文告以却之何患無辭季友帥師敗¶
之酈獲莒拏而俘之此皆非王者之師仁義之舉徒以¶
舉二國之兵釁而已以莒人負恃其强然猶二十八年¶
不敢逞尺寸之憾於魯者以齊宋之伯迭興而魯亦大¶
<pb:KR1e0058_WYG_004-3a>¶
國未可動也迨僖公二十有五年衛人始平莒於我洮¶
之盟魯人以為莒卿也而不足明年向之盟(僖二十/六年)必¶
得莒君而後已魯人之汲汲於莒亦非樂為此者升陘¶
之役(僖二十/二年)南已喪師於邾不欲東結怨於莒更生一¶
敵以為魯患也之二盟也其亦僖公不獲已而就之耶¶
雖然以其盟猶愈於爭無傷也自後魯莒得以少事者¶
三十有二年未必非衛侯一執牛耳之力宣公不繼前¶
好以親仁善鄰莒郯有釁當敬行其禮道以文辭釋二¶
<pb:KR1e0058_WYG_004-3b>¶
國之憾而鳩其民君苟有信於齊乎何頼春秋書公及¶
齊侯亦有挾大淩小之意不書莒及郯平而書平莒及¶
郯(宣四/年)又見要盟無禮之辠公之心初以二小國為公¶
耳平而不得則怒怒而不已則兵於是伐國取邑之事¶
随之是魯本欲釋郯莒之憾反不能釋魯之憾無他貪¶
功好名之志有餘而大公無私之道不足也不七年歸¶
父㑹齊人伐莒豈怒莒未怠猶至此耶我成公七年公¶
孫嬰齊如莒弃惡同好以幸東鄙之無事莒亦畏我大¶
<pb:KR1e0058_WYG_004-4a>¶
國退焉聽命而不敢較盖自襄六年莒人滅鄫臧紇救¶
鄫敗諸駘莒人遂謂我之不能師也稱兵以伐我者三¶
(襄八年十/年十二年)潛師以掠境者一(襄十/四年)蕞爾小國襄公以前¶
猶未至此寧非侏儒喪師以辱社稷有以來之乎魯君¶
飭疆吏以備其不虞遣行人以告之大國如是足矣季¶
孫不忍忿怒之心於十有二年莒人圍台之役救台遂¶
入鄆盖亦怒蹊田而奪之牛者夫伐國圍邑固春秋小¶
國之所未嘗受命救台不受命而入鄆亦春秋臣子之¶
<pb:KR1e0058_WYG_004-4b>¶
所不敢春秋之義寧可無邑不可無君救者之辠猶有¶
甚於伐者之辠矣莒人為是報入鄆之役干戈相尋直¶
至二十年仲孫速㑹莒盟於向二國始懲其忿以相宥¶
也魯又不祥背棄盟誓莒人有密州之禍季孫有取鄆¶
之師鄆利於季孫而不利於叔孫也設微趙孟之請則¶
見戮於會誰實使之又五年季孫受牟夷之邑叔弓敗¶
蚡泉之師牟夷利於季孫而不利於公也設微范宣子¶
之言則見執於晉誰實為之季孫專利不顧上不君其¶
<pb:KR1e0058_WYG_004-5a>¶
君下不親其親何暇顧一莒而不以為利哉愚按魯莒¶
之爭不過向鄆二邑當隠公之二年莒入向桓公之十¶
有六年我城向向猶有爭也宣公乘郯莒之怨也而取¶
之向於是偏屬於魯當文公十有二年城諸及鄆襄公¶
十有二年救台遂入鄆鄆猶有爭也至昭公之元年乘¶
密州之禍也而取之鄆於是偏屬於魯取向取鄆外復¶
何求昭公十年季孫又伐莒而取之郠小人之腹其有¶
屬厭乎莒人愬晉平丘之執辠足以當季孫之身惜夫¶
<pb:KR1e0058_WYG_004-5b>¶
晉人不以為戮而歸之也不然天去其疾矣豈其失魯¶
而欲以莒疆之千社為臣¶
　　　宋伐曹例¶
　　　　莊十有四年齊人陳人曹人伐宋¶
　　　　僖十有五年宋人伐曹　十有九年宋人圍¶
　　　　　曹¶
　　　　宣三年宋師圍曹¶
　　　　哀三年宋樂髠帥師伐曹　六年宋向巢帥¶
<pb:KR1e0058_WYG_004-6a>¶
　　　　　師伐曹　七年宋人圍曹鄭駟𢎞帥師救¶
　　　　　曹　八年宋公入曹以曹伯陽歸¶
嗚呼曹文之昭也入春秋來其國趨於奢陋其君安於¶
媮弱故春秋於曹無特筆之文其事大國最謹其與小¶
國無怨故曹於春秋為無辠之國藐然在宋之宇下得¶
保首領以没其敢爭尋常以盡其民不幸從齊討北杏¶
之㑹以府宋人之怨者㡬二百年吁此豈曹人之辠哉¶
齊桓始伯召師於曹不從則移伐宋之師而加之曹從¶
<pb:KR1e0058_WYG_004-6b>¶
之則以從齊之故而蓄怨於宋進退辠也為謀實難况¶
是時上有單伯之㑹伐下有陳侯之偕行若以為辠不¶
獨一曹曹亦不料宋人之怒至此也二幽之役宋既在¶
會曹不得從厥後齊桓稍進曹於㑹盟之末其爵固宜¶
班在鄭伯之列何乃常抑於許男之下原齊桓之心不¶
過欲抑曹以謝宋耳終春秋盟㑹因仍不改則齊桓之¶
私心實啟之末年伯業少衰曹已䝉伐齊桓朝訃於諸¶
侯宋師夕至其城下伐喪不義脩怨不仁僕僕然驅一¶
<pb:KR1e0058_WYG_004-7a>¶
曹而來不知宋既脩怨於齊其肯釋怨於曹哉曹南之¶
盟曹人雖在識者覘其他日之必不免前以伐書後以¶
圍告宋人之加兵於曹者浸重向非執於盂敗於泓有¶
荆楚以為宋患則宋人得志入曹以歸之事豈待春秋¶
末年而後見耶抑人亦有言敵恵敵怨不在後嗣宋自¶
桓公以來今㡬世矣我宣公之三年宋人聞晉之有楚¶
患也興師圍曹雖曰報武氏之亂實則怒於室而色於¶
市也宋雖無曹猶憚伯主曹猶恃晉自庇其國臯鼬一¶
<pb:KR1e0058_WYG_004-7b>¶
盟諸侯瓦裂鄭敢於滅許蔡敢於滅沈陳敢於滅頓宋¶
猶隠忍置曹於不問者諸侯惟宋事晉故也洮之㑹宋¶
既無晉豈復有曹一伐以樂髠再伐以向巢伐而不已¶
則圍圍而不已則入振鐸之宗社墟矣夫自宋人憾曹¶
一百八九十年而加兵於曹者三㑹洮以至入曹相去¶
九年而加兵於曹者四吾是以悲天下之無伯也雖然¶
曹亡非宋之辠也曹之先逺君子親小人其來已非一¶
日僖負羈賢臣也不能用公子㑹好禮君子也使出奔¶
<pb:KR1e0058_WYG_004-8a>¶
子臧社稷之鎮公子也致邑與卿而不出赤芾三百彼¶
何人斯吾觀曹風之詩有四而譏其逺君子親小人者¶
二此固詩人一時諷詠之言至曹伯陽卒用公孫彊而¶
亡其國詩人之㫖深矣春秋無宋公滅曹之文者曹自¶
取之也左氏浮誇乃謂或夢衆君子立於社宫而謀亡¶
曹曹叔振鐸請待公孫彊許之若冥冥之中隂有以使¶
之者使後世人君用小人以敗其國而卒諉於天數者¶
必左氏之言也夫¶
<pb:KR1e0058_WYG_004-8b>¶
　　　齊晉伐戎狄例¶
　　　　莊二十年齊人伐戎　三十年齊人伐山戎¶
　　　　　三十有一年齊侯來獻戎捷¶
　　　　僖十年齊侯許男伐北戎　三十有三年晉¶
　　　　　人敗狄于箕¶
　　　　宣十有五年晉師滅赤狄潞氏以潞子嬰兒¶
　　　　　歸　十有六年晉人滅赤狄甲氏及留吁¶
　　　　成三年晉卻克衛孫良夫伐廧咎如　十有¶
<pb:KR1e0058_WYG_004-9a>¶
　　　　　二年晉人敗狄于交剛¶
　　　　昭元年晉荀呉帥師敗狄于大鹵　十有二¶
　　　　　年晉伐鮮虞　十有五年晉荀呉帥師伐¶
　　　　　鮮虞　十有七年晉荀呉帥師滅陸渾之¶
　　　　　戎¶
　　　　定四年晉士鞅衛孔圉帥師伐鮮虞　五年¶
　　　　　晉士鞅帥師伐鮮虞¶
　　　　哀四年晉人執戎蠻子赤歸于楚　六年晉¶
<pb:KR1e0058_WYG_004-9b>¶
　　　　　趙鞅帥師伐鮮虞¶
　　　戎患國二¶
　　　　莊十有八年公追戎于濟西　二十有四年¶
　　　　　戎侵曹¶
　　　狄患國八¶
　　　　莊三十有二年狄伐邢¶
　　　　閔二年狄入衛¶
　　　　僖八年狄伐晉　十有一年狄滅温　十有¶
<pb:KR1e0058_WYG_004-10a>¶
　　　　　四年狄侵鄭　三十年狄侵齊¶
　　　　文七年狄侵我西鄙　十年狄侵宋¶
嗚呼外域之患文武之世未免有之詩自采薇治外以¶
下厯道獫狁孔棘之辭才一章及於西戎而已春秋載¶
戎患之國二狄患之國八則狄患視戎患為尤甚嗚呼¶
戎狄之患自古然爾至正名之書春秋紀戎之事不如¶
紀狄之事爲詳戎之事在春秋之始狄之事在春秋之中其名¶
蠻陸渾之類於狄曰赤狄白狄潞氏甲氏留吁之類深¶
<pb:KR1e0058_WYG_004-10b>¶
惡他族之滋實偪處此與我中國共有此土也然夷狄¶
之患不足憂戎狄黨楚之患深足憂戎起於西狄起於¶
北得以緩齊人討楚之師狄强於北秦强於西得以窘¶
晉人治楚之計秦楚戎狄俱弱而晉卒輸伯於呉則春¶
秋於是終焉耳魯惠以來三世脩好桓隠二君踰嵗即¶
盟以堂堂周公之魯而制命於東郊之戎公及之盟不¶
以為諱莊公不尋舊好而戎人敢為濟西之患虐執王¶
使(隠七/年)而衛人不能救廢置曹君(荘二十/四年)而方伯不敢¶
<pb:KR1e0058_WYG_004-11a>¶
問后稷封殖天下實誰制之不得不攷其故盖自莊公¶
二十年齊人伐戎三十年齊人伐山戎自是戎終春秋¶
不為大患矣齊侯獻捷之明年狄人伐邢越二年狄又¶
入衛止一戎而生一狄齊侯始付之無可奈何次聶北¶
城楚丘聊以紓邢衛之目前姑且置狄人於度外以戎¶
狄故齊人不得南向而問楚者二十有五年入蔡伐鄭¶
竟莫之恤至戎狄少戢中夏少安然後為召陵之役識¶
者已恨其晩兹非戎狄迭起有以牽制之歟召陵服楚¶
<pb:KR1e0058_WYG_004-11b>¶
狄人不敢睥睨諸侯者四年桓公經營諸侯惟晉不來¶
齊不敢伐狄敢伐之伐晉固有輕齊之心温王畿之諸¶
侯滅温(僖十/年)又有輕周之意借曰晉逺諸侯齊置不問¶
温王畿也辠無所逃不合諸侯以討狄辠乃召許男以¶
同伐北戎(僖十/年)不知孰重孰輕孰急孰緩耶無何衛(僖/十)¶
(三/年)鄭(僖十/四年)又以侵告楚人間中國之狄患滅黄(僖十/四年)伐¶
徐(僖十/五年)勢又張於前日矣桓公屢駕伐戎之功不足以¶
贖終身縱狄之辠使為諸侯他日憂也桓公云亡(僖十/七年)¶
<pb:KR1e0058_WYG_004-12a>¶
楚狄交熾敢假義以救齊(僖十/八年)敢示威以伐衛(十八/年)敢¶
被髮左袵與諸侯盟(僖二/十年)諸侯無嵗不有狄師亦無嵗¶
不有楚患春秋子楚而人狄蠻夷之强至此哉城濮之¶
役一戰勝楚意狄人為是震惙不敢復謀不數年侵齊(僖/三)¶
(十/年)圍衛(三十/一年)文公尚在狄且無畏文公既殁狄不伐晉¶
而及箕耶(僖三十/三年)此一役也先軫不反命大為晉恥故¶
文公以後狄患尤甚於僖公以前之年侵齊(文四/年)侵我¶
(文七/年)侵宋(文十/年)侵衛(十三/年)良以諸侯無討故也加以秦¶
<pb:KR1e0058_WYG_004-12b>¶
人世仇屢為晉梗晉人北顧則有狄西顧則有秦諸浮¶
之㑹(文十三年傳夏六/卿相見於諸浮)豈為他人惟秦狄是憂使楚人¶
得恣睢於浪淵(文九/年)壺丘(九年/夏)厥貉(十年皆/見傳)之役諸侯¶
盡為之有新城之㑹(文十/四年)僅僅收拾旋又失之(宣元年/伐鄭六)¶
(年侵/陳)辰陵之盟(宣十/一年)一付之楚晉失為伯寧非攅函一¶
役誤之耶嗚呼成楚人抗伯之勢者秦狄為之也中行¶
桓子懲邲之敗(宣十/二年)捨楚問狄以文其喪師之恥赤狄¶
潞氏林父滅之(宣十/五年)甲氏留吁士㑹滅之(宣十/六年)君臣相¶
<pb:KR1e0058_WYG_004-13a>¶
與告慶而矜功春秋不稱其帥止稱師或稱人者荀范¶
求名而不得也成三年晉郤克伐廧咎如十二年晉人¶
敗狄於交剛喪師於楚而取償於狄所得㡬何然自交¶
剛以後狄不為諸侯憂者三十有九年不可謂晉人無¶
功也大鹵一敗(昭九/年)狄遂大創終春秋不復見經矣嗟¶
夫戎盛於春秋之初而狄踵之狄起而戎已衰狄盛於¶
春秋之中而秦踵之秦張而狄猶熾之三强者不足為¶
齊晉之弱祇足以成楚人之强至春秋之終秦楚戎狄¶
<pb:KR1e0058_WYG_004-13b>¶
俱以憊告而晉之伯業卒不加於前時者晉卿貪伐鮮¶
虞之辠也召陵討楚機㑹可乗晉辭諸侯乃以中山不¶
服藉口今年士鞅帥師伐鮮虞明年士鞅帥師伐鮮虞¶
蔡侯反假手於呉以伐楚呉以入郢告功於諸侯晉師¶
猶數數於鮮虞不少赦失肩背而養一指其謂何哉昭¶
定哀之春秋書晉伐鮮虞者五大扺陪臣自為封殖之¶
過而晉伯堂堂然去矣嗚呼桓文縱狄固無損伯業之¶
盛景厲以來之治狄亦無救于伯業之衰憂戎狄者盍¶
<pb:KR1e0058_WYG_004-14a>¶
亦自强於政治而已不然秦楚戎狄之俱弱而晉遂失¶
伯何耶¶
　　　内大夫帥師例¶
　　　　隠二年無駭帥師入極　四年翬帥師㑹宋¶
　　　　　公陳侯蔡人衛人伐鄭　十年翬帥師㑹¶
　　　　　齊人鄭人伐宋¶
　　　　莊二年公子慶父帥師伐於餘丘¶
　　　　僖元年公子友帥師敗莒師于酈獲莒拏¶
<pb:KR1e0058_WYG_004-14b>¶
　　　　　四年公孫兹帥師㑹齊人宋人衛人鄭人¶
　　　　　許人曹人侵陳　十有五年公孫敖帥師¶
　　　　　及諸侯之大夫救徐　二十有七年公子¶
　　　　　遂帥師入杞　三十有三年公子遂帥師¶
　　　　　伐邾¶
　　　　文十有二年季孫行父帥師城諸及鄆　十¶
　　　　　有四年叔彭生帥師伐邾¶
　　　　宣十年公孫歸父帥師伐邾取繹¶
<pb:KR1e0058_WYG_004-15a>¶
　　　　成二年季孫行父臧孫許叔孫僑如公孫嬰¶
　　　　　齊帥師㑹晉郤克衛孫良夫曹公子首及¶
　　　　　齊侯戰于鞌齊師敗績　三年叔孫僑如¶
　　　　　帥師圍棘　六年仲孫蔑叔孫僑如帥師¶
　　　　　侵宋¶
　　　　襄十有二年季孫宿帥師救台遂入鄆　十¶
　　　　　有五年季孫宿叔孫豹帥師城成郛　二¶
　　　　　十年仲孫速帥師伐邾　二十有三年叔¶
<pb:KR1e0058_WYG_004-15b>¶
　　　　　孫豹帥師救晉次于雍榆　二十有四年¶
　　　　　仲孫羯帥師侵齊¶
　　　　昭元年叔弓帥師疆鄆田　五年叔弓帥師¶
　　　　　敗莒師于蚡泉　十年季孫意如叔弓仲¶
　　　　　孫貜帥師伐莒　十有三年叔弓帥師圍¶
　　　　　費¶
　　　　定六年季孫斯仲孫何忌帥師圍鄆　八年¶
　　　　　季孫斯仲孫何忌帥師侵衛　十年叔孫¶
<pb:KR1e0058_WYG_004-16a>¶
　　　　　州仇仲孫何忌帥師圍郈　秋叔孫州仇¶
　　　　　仲孫何忌帥師圍郈　十有二年叔孫州¶
　　　　　仇帥師墮郈　季孫斯仲孫何忌帥師墮¶
　　　　　費¶
　　　　哀元年仲孫何忌帥師伐邾　二年季孫斯¶
　　　　　叔孫州仇仲孫何忌帥師伐邾　三年季¶
　　　　　孫斯叔孫州仇帥師城啟陽　叔孫州仇¶
　　　　　仲孫何忌帥師圍邾　六年仲孫何忌帥¶
<pb:KR1e0058_WYG_004-16b>¶
　　　　　師伐邾¶
嗚呼君將不稱帥師例也春秋書公伐者六㑹諸侯伐¶
者十有八豈其伐人而徒公以行哉盖君行則師從春¶
秋雖用大衆不稱師見師者人君之所當有卿行則旅¶
從春秋於大衆必稱師見師者非人臣之所得專兵權¶
有國之司命權去則國随之秦漢而下外權重則勢逼¶
京師内權重則變生肘腋委人以權久且不可况春秋¶
諸侯之大夫世世之乎攷三家强盛之迹公室淩替之¶
<pb:KR1e0058_WYG_004-17a>¶
由深歎夫亂臣賊子未有不得兵權而後動於惡也其¶
間豈無成季之勲文子之忠獻子懿子之賢而穆子昭¶
子之不忘公室也類能保於其身而不能保於其再世¶
能保於再世而不能保其數世之後人君何樂為不可¶
保之事而予之以不可制之權吁魯無駭其首竊權者¶
歟繼是而翬繼是而慶父隠閔之事俱不忍言至僖公¶
元年之公子友四年之公孫茲十有五年之公孫敖儼¶
然三家鼎立之名已有公室𤓰分之兆入把伐邾又加¶
<pb:KR1e0058_WYG_004-17b>¶
公子遂焉三家不得而專此也仲遂竊權之效卒見於¶
文公之末年宣公徳遂之立已也深愛其子舉國以聽¶
之帥師伐邾以歸父徃㑹齊伐莒以歸父徃魯國之兵¶
權偏重於東門父子之手三家竟不得其尺寸彼其日¶
夜切齒於東門氏者盖十有八年矣一旦宣公捐魯而¶
歸父之為路人宜哉成公以後非三家不帥師鞌之戰¶
謂魯有四軍者愚也謂魯有三軍臧孫特與其謀議者¶
臆說也盖季孫行父將一軍而臧孫許佐之叔孫僑如¶
<pb:KR1e0058_WYG_004-18a>¶
將一軍而公孫嬰齊佐之魯人大賞戰鞌之功並登四¶
子春秋循魯史書之耳自後臧氏東門氏並不以帥師¶
見經非三家誰復有師哉此襄公十一年作三軍之兆¶
也侵宋之役叔仲舁尸城成之役叔季偕徃三家大扺¶
以戰鞌為例成襄之世他臣不復帥師至昭公十年季¶
孫意如叔弓仲孫貜帥師伐莒叔弓乃叔肸之子不在¶
三家之列猶執兵權在叔孫之上者季氏引叔弓以為¶
副也元年疆鄆則曰叔弓五年敗莒則曰叔弓十三年¶
<pb:KR1e0058_WYG_004-18b>¶
圍費則又曰叔弓非為他人為季氏也不然作三軍而¶
公室分為三舎中軍而公室分為四尺地一民俱非公¶
有安得有叔弓者而帥師耶他年公徒說甲執冰以逰¶
左右皆季氏之私人無季氏是無叔孫氏三家皆季氏¶
之私黨獨昭子忠不忘君謀不濟則以死繼之終亦無¶
可奈何而已嗚呼大夫陵公室則陪臣得以陵其大夫¶
邑吾邑也吏吾吏也至使二卿帥師圍之墮之三家其¶
悔是哉吾嘗持春秋之法而繩其帥師之辠書入書取¶
<pb:KR1e0058_WYG_004-19a>¶
大夫之貪利也書敗書獲大夫之貪功也書侵則受大¶
國之令以侵與國畏之也書伐則挾其國之强以加小¶
國欺之也㑹伐㑹侵伯主未興辠公室也伯主既興辠¶
伯主也城邑畏外國之患也疆田慮小國之爭也及而¶
救者伯主之不在諸侯也救而次救而遂者大夫之不¶
用君命也圍邑則公室之有叛民三家之有叛臣也圍¶
國則天下之無伯主大國之無小國也此猶魯大夫也¶
鞌之戰列國兵權盡屬之大夫晉大夫帥師自文公之¶
<pb:KR1e0058_WYG_004-19b>¶
三年始(處父/救江)宋鄭大夫帥師自宣公之二年始(宋華元/鄭歸生)¶
(戰於大/棘之地)衛未有大夫將也而始於成公之二年(鞌之戰/孫良夫)¶
曹未有大夫將也而始於成公之二年(公子/首)魯未有諸¶
卿並將也諸卿並將亦始於是年(鞌之戰季孫行父臧/孫許叔孫僑如公孫)¶
(嬰/齊)列國兵權不屬之大夫者盖寡矣(楚大夫帥師始於/成公六年公子嬰)¶
(齊伐/宋)晉魯之大夫强而列國之大夫强春秋不可復制¶
吁豈大夫之辠哉豈大夫之辠哉¶
　春秋提綱卷四¶

