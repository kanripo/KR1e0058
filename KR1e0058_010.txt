# -*- mode: mandoku-view; -*-
#+TITLE: 春秋提綱
#+DATE: 2015-08-24 22:14:52.059685
#+PROPERTY: ID KR1e0058
#+PROPERTY: BASEEDITION WYG    
#+PROPERTY: JUAN 卷十
<pb:KR1e0058_WYG_010-1a>¶
欽定四庫全書¶
　春秋提綱卷十　　　　　宋　陳則通　撰¶
　　雜例門¶
　　　魯宫室僭侈例¶
　　　　隠五年九月考仲子之宫¶
　　　　荘二十有三年秋丹桓宫楹　二十有四年¶
　　　　　春王三月刻桓宫桷　二十有九年春新¶
　　　　　延廐¶
<pb:KR1e0058_WYG_010-1b>¶
　　　　僖二十年春新作南門¶
　　　　文十有六年毁泉臺¶
　　　　成六年二月辛巳立武宫¶
　　　　定元年立煬宫　二年冬十月新作雉門及¶
　　　　　兩觀¶
嗚呼吾讀漢儒之記禮而深悲之成王周公之用心終¶
不暴自於天下後世而伯禽亦為之誣也久矣其言曰¶
成王命伯禽世世祀周公以天子之禮樂故太廟象天¶
<pb:KR1e0058_WYG_010-2a>¶
子之明堂庫門象天子之臯門雉門象天子之應門後¶
之讀記者亦曰成王以此命之魯也不知漢儒之為此¶
說其源流蓋自讀春秋之誤也彼見夫春秋之於祭祀¶
也則有郊禘之文於宫室也則有延廐南門雉門兩觀¶
之書遂從而附㑹之謂魯人可得以用周禮不知春秋¶
正譏魯人之不得以用周禮也延廐法廐南門法門雉¶
門兩觀皆非諸侯所有春秋一是以新書之盖譏其新¶
必有譏其故者矣新者因其故而治之不悟先公之惡¶
<pb:KR1e0058_WYG_010-2b>¶
其罪小新作者盡廢其故而復為之效尤先公之惡其¶
罪大先公為之已知而改之以復諸侯之舊足矣或曰¶
若子之言春秋不以毁泉臺之例譏之乎吁泉臺之築¶
不至於僭先君為之己勿居之則可毁之則太甚若夫¶
延廐南門雉門兩觀則有天子之制在豈得與先公泉¶
臺比乎使魯有賢子孫毅然改之以復周公伯禽之法¶
度以聳四方諸侯之觀聽春秋當何如其褒也縱不能¶
改勿修可也今又新之以彰先君之惡春秋寧不責於¶
<pb:KR1e0058_WYG_010-3a>¶
為人之子孫者乎或又曰臯門有伉應門将将雖古公¶
亶父猶為之諸侯為之無害也吁大不然臯應二門雖¶
立於古公為諸侯之時迨武王克殷周公制禮遂定為¶
天子宫闕之制豈有既為天子之制而復假於諸侯者¶
此成王之所不當予而伯禽之所不敢受也攷之春秋¶
周公子孫不克守先代典籍不惟上紊天子宫闕之制¶
其亦紊諸侯宗廟之制諸侯廟制二昭二穆與大祖而¶
五禮也成公六年立武宫大非宫廟即逺有毁無立之¶
<pb:KR1e0058_WYG_010-3b>¶
意卒使意如效閭巷小人之謀禱于煬公以冀非望之¶
福迨定公立又為立宫以媚之宗廟舊制大為姦臣所¶
破壊哀公何時桓僖之宫猶不之毁季氏擅國之私一¶
至此乎不惟紊諸侯宗廟之制其又紊夫人祔姑之制¶
妾母有妾祖姑則祔於妾祖姑無妾祖則易牲而祔於¶
女君禮也隠公五年則祀仲子用諸侯之羽數而萬於¶
妾母之宫經書曰初前此未之見也仲子别宫猶可僖¶
公禘大廟致夫人則成風竟得以祔於廟矣仲子之書¶
<pb:KR1e0058_WYG_010-4a>¶
字猶可文公之簡書夫人風氏薨葬我小君成風則妾¶
母竟得以稱夫人小君矣其後敬嬴定姒齊歸之例且¶
踵踵矣不知周公魯公娶於薛恵公娶於商自桓以下¶
娶於齊其肯合食於廟乎嗚呼宫闕之制壊則君臣夷¶
也宗廟之制壊則昭穆混也夫人祔姑之制壊則嫡妾¶
均也其他丹楹刻桷之侈譏之不可勝譏吾無譏焉猶¶
曰魯秉周禮也如是而為秉周禮也吾是以為諸侯羞¶
也吾是以為世道歎也¶
<pb:KR1e0058_WYG_010-4b>¶
　　　魯宫室災變例¶
　　　　桓十有四年秋七月壬申御廩災¶
　　　　僖十有五年九月己卯晦震夷伯之廟　二¶
　　　　　十有五年五月西宫災¶
　　　　文十有三年大室屋壊¶
　　　　成三年二月甲子新宫災三日哭¶
　　　　定二年夏五月壬辰雉門及兩觀災¶
　　　　哀三年五月辛卯桓宫僖宫災　四年六月¶
<pb:KR1e0058_WYG_010-5a>¶
　　　　　辛丑亳社災¶
嗚呼春秋之於宫室也非僭禮不書非志災不書災之¶
餘而再役也亦不書御廩不無作也大室不無修也新¶
宫不無再營也攷之春秋無復興役之文獨雉門兩觀¶
災於定公二年之夏五而新作於二年之冬十豈雉門¶
兩觀則有再役而御廩大室新宫魯人不復為之乎吁不¶
然冝新不書必不冝新也而書之以見其侈冝作不書¶
必不宜作也而書之以見其僭雉門天子之應門兩觀¶
<pb:KR1e0058_WYG_010-5b>¶
天子之外朝覩災不戒而又為之君子謂定公於是乎¶
棄王度矣書災則造者之罪魯先君當之也書新作則¶
復者之罪魯定公當之也春秋之於宫室豈徒志災而¶
已災御廩而甞非禮也新宫而哭非地也夷伯廟震有¶
隠慝也大室屋壊志不敬也西宫之災暗室屋漏之地¶
不可不謹也桓僖之災三家擅魯之私不可不禁也此¶
猶可也至哀四年六月之亳社災天之示變於魯豈小¶
也哉昔武王克殷使諸侯皆置殷社以為戒亳社災則¶
<pb:KR1e0058_WYG_010-6a>¶
天奪之鑒而魯亦隨之矣春秋志災亦止於此矣嗚呼¶
宣榭火則宣王中興之迹無復望於周亳社災則殷人¶
已覆之車将復見於魯悲夫春秋之於宫室也豈徒志¶
災而已矣¶
　　　災異總例(魯災異上魯災異下/水旱  外國災異附)¶
　　　　魯災異上日食星變¶
　　　　　隠三年春王二月己巳日有食之　九年¶
　　　　　　三月癸酉大雨震雷庚辰大雨雪¶
<pb:KR1e0058_WYG_010-6b>¶
　　　　　桓三年秋七月壬辰朔日有食之既　八年¶
　　　　　　冬十月雨雪　十有七年冬十月朔日¶
　　　　　　有食之¶
　　　　　荘七年夏四月辛卯夜恒星不見夜中星¶
　　　　　　隕如雨　十有八年春王三月日有食¶
　　　　　　之　二十有五年六月辛未朔日有食¶
　　　　　　之鼓用牲于社　二十有六年冬十有¶
　　　　　　二月癸亥朔日有食之　三十年九月¶
<pb:KR1e0058_WYG_010-7a>¶
　　　　　　庚午朔日有食之鼓用牲于社¶
　　　　　僖五年九月戊申朔日有食之　十年冬¶
　　　　　　大雨雪¶
　　　　　　十有二年春王三月庚午日有食之¶
　　　　　　二十有九年秋大雨雹　三十有三年¶
　　　　　　隕霜不殺草李梅實¶
　　　　　文元年二月癸亥日有食之　九年九月¶
　　　　　　癸酉地震　十有四年秋七月有星孛¶
<pb:KR1e0058_WYG_010-7b>¶
　　　　　　入于北斗　十有五年六月辛丑朔日¶
　　　　　　有食之鼓用牲于社¶
　　　　　宣八年秋七月甲子日有食之既　十年¶
　　　　　　夏四月丙辰日有食之　十有七年六¶
　　　　　　月癸卯日有食之¶
　　　　　成十有六年春王正月雨木氷　六月丙¶
　　　　　　寅朔日有食之　十有七年十有二月¶
　　　　　　丁巳朔日有食之¶
<pb:KR1e0058_WYG_010-8a>¶
　　　　　襄十有四年二月乙未朔日有食之　十¶
　　　　　　有五年秋八月丁巳日有食之　十有¶
　　　　　　六年五月甲子地震　二十年冬十月¶
　　　　　　丙辰朔日有食之　二十有一年九月¶
　　　　　　庚戌朔日有食之　冬十月庚辰朔日¶
　　　　　　有食之　二十有三年春王二月癸酉¶
　　　　　　朔日有食之　二十有四年秋七月甲¶
　　　　　　子朔日有食之既　八月癸巳朔日有¶
<pb:KR1e0058_WYG_010-8b>¶
　　　　　　食之　二十有七年冬十有二月乙夘¶
　　　　　　朔日有食之¶
　　　　　昭三年冬大雨雹　四年春王正月大雨¶
　　　　　　雹　七年夏四月甲辰朔日有食之¶
　　　　　　十有五年六月丁巳朔日有食之　十¶
　　　　　　有七年夏六月甲戌朔日有食之　冬¶
　　　　　　有星孛于大辰　十有九年夏己夘地¶
　　　　　　震　二十有一年秋七月壬午朔日有¶
<pb:KR1e0058_WYG_010-9a>¶
　　　　　　食之　二十有二年十有二月癸酉朔¶
　　　　　　日有食之　二十有三年八月乙未地¶
　　　　　　震　二十有四年夏五月乙未朔日有¶
　　　　　　食之　三十有一年十有二月辛亥朔¶
　　　　　　日有食之¶
　　　　　定元年冬十月隕霜殺菽　五年春王三¶
　　　　　　月辛亥朔日有食之　十有二年十有¶
　　　　　　一月丙寅朔日有食之　十有五年八¶
<pb:KR1e0058_WYG_010-9b>¶
　　　　　　月庚辰朔日有食之¶
　　　　　哀三年夏四月甲午地震　十有三年冬¶
　　　　　　十有一月有星孛于東方¶
　　　　魯災異下¶
　　　　　隠五年九月螟　八年九月螟¶
　　　　　桓五年秋螽　十有四年春無氷¶
　　　　　荘六年秋螟　七年秋無麥苗　十有七¶
　　　　　　年冬多麋　十有八年秋有&KR0558;　二十¶
<pb:KR1e0058_WYG_010-10a>¶
　　　　　　有八年大無麥禾　二十有九年秋有¶
　　　　　　蜚¶
　　　　　僖十有五年八月螽¶
　　　　　文八年冬螽¶
　　　　　宣六年秋八月螽　十年冬饑　十有三¶
　　　　　　年秋螽　十有五年秋螽　冬蝝生¶
　　　　　　饑¶
　　　　　成元年二月無氷¶
<pb:KR1e0058_WYG_010-10b>¶
　　　　　襄七年八月螽　二十有四年冬大饑¶
　　　　　　二十有八年春無氷¶
　　　　　昭二十有五年有鸜鵒来巢¶
　　　　　哀十有二年冬十有二月螽　十有三年¶
　　　　　　九月螽十有二月螽¶
　　　　水旱¶
　　　　　桓元年秋大水　十有三年夏大水¶
　　　　　荘七年秋大水　二十有四年秋大水¶
<pb:KR1e0058_WYG_010-11a>¶
　　　　　　二十有五年秋大水鼓用牲于社于門¶
　　　　　　三十有一年冬不雨¶
　　　　　僖二年冬十月不雨　三年春王正月不¶
　　　　　　雨　夏四月不雨　六月雨　三十有¶
　　　　　　一年夏大旱¶
　　　　　文三年自十有二月不雨至于秋七月¶
　　　　　　十年自正月不雨至于秋七月　十有¶
　　　　　　三年自正月不雨至于秋七月¶
<pb:KR1e0058_WYG_010-11b>¶
　　　　　宣七年秋大旱　十年秋大水¶
　　　　　成五年秋大水¶
　　　　　襄二十有四年秋大水¶
　　　　外國災異¶
　　　　　荘十有一年秋宋大水　二十年夏齊大¶
　　　　　　災¶
　　　　　僖十有四年秋八月辛夘沙鹿崩　十有¶
　　　　　　六年春王正月戊申朔隕石于宋五是¶
<pb:KR1e0058_WYG_010-12a>¶
　　　　　　月六鷁退飛過宋都¶
　　　　　文三年秋雨螽于宋¶
　　　　　宣十有六年夏成周宣榭火¶
　　　　　成五年梁山崩¶
　　　　　襄九年春宋災　三十年甲午宋災¶
　　　　　昭九年夏四月陳災　十有八年夏五月¶
　　　　　　壬午宋衛陳鄭災¶
嗚呼自漢儒以春秋附洪範而後世之言天也誣矣一¶
<pb:KR1e0058_WYG_010-12b>¶
災則一事之應一異則一徴之召其言天人相與若甚¶
宻而不謬者何休之解春秋又祖其説而波蔓之嗚呼¶
天乎若二三子之所見則小矣不曰春秋書災異而不¶
言其故乎夫先事而至謂之異隨時而應謂之災春秋¶
事應具存未甞條而分之目而析之若漢儒之所言者¶
日有食之不指其何物者缺其所不聞也孛入北斗必¶
以有書者志其不常見也星隕如雨已隕之後其象何¶
為隕石于宋方隕之初其物為何聖人未甞不究其所¶
<pb:KR1e0058_WYG_010-13a>¶
以然而終不敢言其所以然為言之近於誣也聖人之¶
重言天如此而况指某災某異而為某事之應哉隕霜¶
殺菽舉重也隕霜不殺草舉輕也無氷燠甚也雨木氷¶
寒甚也雨雹時或有之而大則為妖也震電雨雪天時¶
之常而過則為災也其類如地震火災水旱之變為人¶
君者盍引而自咎曰君道廢歟臣失節歟宮闈之不正¶
歟民事多失和歟何變異之荐臻耶意者兵役繁興而¶
不務職歟宫室過盛而不知量歟不然何以至此春秋¶
<pb:KR1e0058_WYG_010-13b>¶
書災異而不言其故正欲人君廣修徳以應天也雖然¶
天文之異雖可憂物象之妖深可畏鸜鵒吴禽也&KR0558;南¶
越之妖也蜚亦魯國之所無也有之則為異故春秋書¶
之曰有麋魯所有也有不為異而多則為異故春秋書¶
之曰多螟螽蝝天下所多也多不為異而災則為異故¶
春秋但書之曰螟螽蝝物反常為妖春秋謹之而又謹¶
之者也或曰外災外異惟宋為多何邪宋魯乃赴弔相¶
通之國其見於簡書最密仲尼於宋其聞之祖父也最¶
<pb:KR1e0058_WYG_010-14a>¶
詳史記有可得而書者春秋有可得而詳者石隕鷁飛¶
盖有不必告而告之者故春秋書外災外異莫詳於宋¶
其他諸國至有廢興存亡不以告者矣災異云乎哉或又¶
曰三國五季之世祥瑞之列於汗青者相望二百四十¶
二年之春秋専書災異無一祥瑞之足言者何故春秋¶
祥瑞不書惟有年則書今有年所以為上瑞也吁桓宣¶
之世兩書有年春秋以為瑞乎以為異乎聖人以為喜¶
乎以為憂乎盍思之¶
<pb:KR1e0058_WYG_010-14b>¶
　　　鄭荘公之後五世兵爭¶
　　　　按左氏荘公乃魯桓公十一年卒祭仲立公¶
　　　　子突世子忽出奔衛十五年鄭伯突出奔蔡¶
　　　　世子忽復歸于鄭是年九月鄭伯突入于櫟¶
　　　　十七年髙渠彌弑昭公而立公子亹十八年¶
　　　　齊人殺公子亹而轘髙渠彌祭仲迎鄭子于¶
　　　　陳而立之杜云子儀也荘十四年傅瑕殺鄭¶
　　　　子及二子而納厲公至此凡二十有二年始¶
<pb:KR1e0058_WYG_010-15a>¶
　　　　定¶
　　　晉昭公之後五世大亂¶
　　　　初晉穆侯以條之役生太子曰仇(即文/侯)弟以¶
　　　　千畝之戰生曰成師(即曲沃/伯桓叔)按左氏於桓公¶
　　　　二年傳載魯恵公二十四年晉始亂故封桓¶
　　　　叔侯於曲沃恵之三十年晉潘父弑昭侯而¶
　　　　納桓叔不克晉人立孝侯恵之四十五年曲¶
　　　　沃荘伯以鄭人邢人伐翼王使尹氏武氏助¶
<pb:KR1e0058_WYG_010-15b>¶
　　　　之翼侯奔隨又載曲沃叛王王命虢公伐曲¶
　　　　沃立哀侯于翼六年翼九宗五正頃父之子¶
　　　　嘉父逆晉侯於隨納諸鄂晉人謂之鄂侯桓¶
　　　　公二年春曲沃武公伐翼次于陘庭逐翼侯¶
　　　　于汾隰夜獲之七年冬曲沃伯誘小子侯殺¶
　　　　之八年滅翼冬王命虢仲立哀侯之弟緡于¶
　　　　晉魯荘公十六年王使虢公命曲沃伯以一¶
　　　　軍為晉侯　翼按詩孔氏曰在平陽絳邑縣¶
<pb:KR1e0058_WYG_010-16a>¶
　　　　曲沃按詩孔氏曰在河東聞喜縣¶
　　　夏五闕文¶
夏五者何榖梁曰傳疑也公羊曰無聞也杜預之解左¶
氏亦曰闕文也無聞則無聞矣闕文則闕文矣傳疑者¶
又何足以疑哉夏五而必繼之以月無疑也聖人於此¶
既不難於一字之増而卒不敢者非有所不知也知而¶
闕之者乃千萬世之信史也盖春秋多闕文唯桓公之¶
簡為甚春秋之左氏多闕傳唯莊公之簡為甚桓五年¶
<pb:KR1e0058_WYG_010-16b>¶
之甲戌己丑非以兩日赴也甲戌之下有脱簡耳四年¶
之無秋冬七年之無秋冬非聖人削而去之也桓公之¶
春秋多闕文矣左氏有經而無傳者尚多有之獨荘公¶
自元年以後大半失傳自十九年以後空一年之經而¶
失傳或累數年之經而傳皆無之以迄於荘公之未疑¶
有墜失之最甚固不止如成公二年夏月之闕文也傳¶
且如此况聖人之經乎况聖人所修之舊史乎冝夏五¶
之闕矣夫子以前為舊史為舊史之闕文夫子因之遂¶
<pb:KR1e0058_WYG_010-17a>¶
為聖經之闕文史之所闕者聖人且不得而増經之所¶
闕者學者其可得而議之哉甞攷杜預之解左氏每遇¶
闕文則曰史闕文也范寗之解榖梁每遇闕文則曰寗¶
所未詳獨何休之解公羊以為春秋皆無闕文隻字片¶
簡偶有墜佚則曲為之説以附㑹於經桓十七年之五¶
月不書夏則曰非闕文也月不繫時者文姜不繫之桓¶
也僖二十八年之冬有壬申之日而無月則曰非闕文¶
也日不繫月者諸侯不繫之周也昭十年之無冬則歸¶
<pb:KR1e0058_WYG_010-17b>¶
咎於昭公之不郊定十四年之無冬則歸咎於季桓之¶
受女樂失馬逺矣而執塗之人曰馬之失也職女之由¶
此皆不近人情之論凡某闕文皆有論証至夏五不得¶
其説則置然而不敢解休也生平之技始窮矣然則春¶
秋不書者其皆闕文乎隐十年之無正桓十有四年之¶
不書王定元年書春王而無正月若此者亦闕文乎若¶
盡以夏五之例而例之則聖人筆削之意隠矣學者之¶
解釋經疑冝於此審訂之但不當如何休之附㑹以春¶
<pb:KR1e0058_WYG_010-18a>¶
秋皆無闕文至夏五不得其説以為後世笑¶
　　　元年春王正月¶
孟子謂晉之乗楚檮杌魯春秋一也其事則齊桓晉文¶
其文則史孔子曰其義則丘竊取之矣孔子取春秋之¶
名者取其義也盖王者而後改元諸侯改元非正也諸¶
侯有世無年有某事則繫於某王某年之下據隠公元¶
年合書曰平王四十九年公即位今書曰元年是魯自¶
改元矣春秋之書舊史也韓宣子於昭公二年聘魯當¶
<pb:KR1e0058_WYG_010-18b>¶
時夫子年十有三見魯之史已名春秋迨夫子約魯史¶
仍名之曰春秋盖深有取於春秋之名之義㣲寓乎尊¶
王之意舊史則未必知之而夫子則深取之天子以年¶
諸侯以時年雖魯國之僭而時乃天子之授時而天下¶
諸侯之所同有夫子超古史而立法於元年而繫時焉¶
以見春秋一統之義魯雖可以黜周之年終不可以黜¶
周之時書春王正月春王二月春王三月則一年皆不¶
可無時則人亦不可以一日而無王夫魯改元亂也今¶
<pb:KR1e0058_WYG_010-19a>¶
書春而繫以王見王者後天而奉天時書王而繫以正¶
見王者猶能頒正朔於天下而諸侯必奉王者之正朔¶
而後敢即位見魯亂而一王之法不亂也故書魯元年¶
而名以春秋黜其年也不書周之紀年而書春者大周¶
之一統也所以存周也觀春秋之二字即可以知尊王¶
之義矣¶
　　　夏正得天百王所同夫子六經皆用夏正周之¶
　　　時即夏之時也顔淵問為邦夫子曰行夏之時¶
<pb:KR1e0058_WYG_010-19b>¶
　　　　此夫子作春秋筆法也嗚呼千載而下誰能¶
　　　　明聖人之心哉¶
　　　元年春王正月¶
嗚呼春秋書春王正月或云周正或云夏正千載而後¶
諸儒未有能決之者若以周正紀事則四時十二月之¶
次更錯迭紊而人時不復正矣曽謂春秋繫年月日時¶
之書若此哉盖夏正得天百王所同周家不㳂夏殷之¶
舊以子月為嵗首天子開明堂受朝賀布政令於四方¶
<pb:KR1e0058_WYG_010-20a>¶
用是月也若乃敬授人時廵狩烝享猶用夏焉汲冢周¶
書云惟十有一月既南至亦如商書所載惟元祀十有¶
二月而四時十二月之次未甞改也特所尚之嵗首不¶
同耳孰謂子月為周家之正月哉今按春秋書桓八年¶
冬十月之雨雪僖十年之冬大雨雪或謂雪之失時為¶
災不知雨雪政不在災異之例也水旱螟螽之變大饑¶
無麥苖無麥禾之書聖人畏天災憂人窮也至矣書雨¶
雪為嗣嵗之喜也(此説得之/詔南馬氏)或曰子謂冬月之雨雪則¶
<pb:KR1e0058_WYG_010-20b>¶
春秋之常事不書雨雪於冬常事也此何以書曰二百¶
四十二年而兩書雨雪其可以為常乎兩書有年則其¶
他公私不足之年多兩書雨雪則其他隂陽錯繆之年¶
多大抵古人所謂周多燠年之説不妄也若三月大震¶
電大雨雪則春秋始以災異書矣僖公三十三年冬十¶
二月隕霜不殺草或謂十月之隕霜不知十月隂氣始¶
盛雖不殺草亦不為異季冬之月此為何時霜不殺草¶
乃所以為異定公元年冬十月隕霜殺菽或謂十月無¶
<pb:KR1e0058_WYG_010-21a>¶
菽此八月之隕霜也不知中原之菽亦有晩穫者詩云¶
嵗聿云暮采蕭穫菽則周家以十一月為嵗首而十月¶
乃嵗聿云莫矣若謂十月無菽而獨八月有之則八月¶
豈嵗莫之時乎攷之春秋比比皆然何必如公羊左氏¶
易時易月而後為是哉或又曰周官有正嵗正月之異¶
子何以知正嵗之必在子而正月之必在寅曰正嵗直¶
周嵗所尚之嵗首耳正月則四時十二月之次於嵗首¶
無與焉豳詩之十月蟋蟀入我牀下嗟我婦子曰為改¶
<pb:KR1e0058_WYG_010-21b>¶
嵗於十月為将改嵗則正嵗之在子而正月之在寅明¶
矣若謂正月之必在子則豳詩於周家正朔何故不稱¶
正月而變其文謂一之日哉左氏謂正月為周正至於¶
天䇿鶉奔之謡不能不用夏杜預専以周正釋春秋至¶
於絳老人甲子之説不能不用夏則夏正乃萬古不易¶
之時商周改之而不可改秦人去之而不可去左氏杜¶
預諸儒欲不用而終不能不用夫子正恐後世疑周家¶
之正月在冬之十一月故曰春王正月則春乃王之正¶
<pb:KR1e0058_WYG_010-22a>¶
月也夏正乃百王之所同也彼杜預之於春秋孔安國¶
之於書鄭康成之於詩尚區區守周正之説吁惑矣吾¶
不攻而自破矣¶
　　　夏正得天¶
　　　　火心星也天子明堂之位也大火之行於天¶
　　　　每嵗十一月十二月迭移于他次獨正月不¶
　　　　違乎建寅盖建寅之月乃天子坐明堂布政¶
　　　　令於四方上奉天正下授人時皆是月也所¶
<pb:KR1e0058_WYG_010-22b>¶
　　　　以堯典劈頭便以敬授人時為第一義以建¶
　　　　寅之月為萬世法正夫子作春秋意也天且¶
　　　　不違而况於人乎¶
　　　獲麟解¶
嗚呼獲麟二字三家以下言之愈多聖人之心愈不可¶
得而見春秋奈何以獲麟終乎孔子適晉将濟河聞殺¶
竇鳴犢而止為世亂讒勝禍之将及人也故春秋之作¶
夫子有知我罪我之歎定哀之世㣲辭為多聖人危行¶
<pb:KR1e0058_WYG_010-23a>¶
言孫之意大不獲已也然則奈何終於獲麟或者以麟¶
為瑞應不知麟之自出乃太平之瑞王者之應今不得¶
深藏逺匿於山林之間而反因獲於虞人失物之性安¶
得為瑞夫春秋書狩郎狩禚未有不志其地今但曰西¶
狩則窮國以西淫獵所至雖麟不獲免焉麟仁獸也仁¶
人君子之象也感獲麟而絶筆其聖人遁世無悶之意¶
乎其聖人以天何言自䖏者乎故春秋止於獲麟吁此¶
春秋一字之㫖而聖人千載之心(騒云使麒麟可繫/覊兮豈云異犬羊)¶
<pb:KR1e0058_WYG_010-23b>¶
　　　　魯論一書聖人於門人問答之際詳於詩書¶
　　　　執禮而略於易與春秋何也蓋易為窮理盡¶
　　　　性至命之書不敢輕以授人曰五十以學易¶
　　　　乃夫子之自道未嘗以是輕許學者也至於¶
　　　　春秋乃一王之法不惟不敢輕以語人絶無¶
　　　　單言片辭及於春秋之稱又何也考之二十¶
　　　　篇之中皆春秋褒貶之大法意及之而辭不¶
　　　　及之者筆削闗於萬世之是非予奪渉於當¶
<pb:KR1e0058_WYG_010-24a>¶
　　　　時之喜怒使其書出於夫子之時昭昭乎如¶
　　　　揭日月而行則世之人将有甚於叔孫武叔¶
　　　　者矣故春秋之授非私淑之門人不得以與¶
　　　　於此也及觀孟子始益信余言之不謬孟子¶
　　　　之論春秋事則齊桓晉文其文則史其義則¶
　　　　孔子取之又繼之曰君子之澤五世而斬小¶
　　　　人之澤五世而斬予未得為孔子徒也予私¶
　　　　淑諸人也盖孔子絶筆於哀公之十有四年¶
<pb:KR1e0058_WYG_010-24b>¶
　　　　下至孟子當平公之世已一百六十餘年若¶
　　　　以三十年為一世而論孔子至是殆五世矣¶
　　　　春秋所褒而謂之君子者其澤固至是而斬¶
　　　　春秋所貶而謂之小人其澤亦至是而斬雖¶
　　　　有子孫服屬已盡其好惡消其是非定春秋¶
　　　　之書可以出矣孟子猶不敢以斯道為己任¶
　　　　則曰予未得為孔子徒也但以春秋之學私¶
　　　　淑之人也世皆以左丘明親受經於聖人不¶
<pb:KR1e0058_WYG_010-25a>¶
　　　　知左氏之傳皆事迹耳而春秋襃貶大義惟¶
　　　　孟子之得其正傳也觀孟子所謂春秋無義¶
　　　　戰彼善於此之語此非長於春秋乎春秋天¶
　　　　子之事之語此非深得於春秋者乎則春秋¶
　　　　為夫子身後之書惟孟子之得其正傳也韓¶
　　　　昌黎荅張籍亦以言孔氏之作春秋也不敢¶
　　　　公傳道之口授弟子至於後世其書出焉所¶
　　　　以慮患之道㣲矣如斯言也於獲麟之辭豈¶
<pb:KR1e0058_WYG_010-25b>¶
　　　　不信哉¶
　　　論左氏¶
余甞論三傳之異同而獨於左氏惜焉公榖但釋經而¶
已春秋所無公榖不可得而有春秋所有公榖亦不可¶
得而無左氏或先經以始事或後經以終義或依經以¶
辯理或錯經以合義其事與辭過公榖逺矣獨惜春秋¶
所有者或無而無者反者抑揚褒貶之義猶未之見焉¶
齊桓晉文其功誠足以稱伯必起其侵曹侵蔡伐衞之¶
<pb:KR1e0058_WYG_010-26a>¶
由則有功者易以見疑楚靈之暴晉三郤之専其罪皆¶
足以殺身必起其見殺之由則為惡者辭以自解滅譚¶
則曰譚不禮焉滅遂則曰遂人不至滅舒鳩則曰舒鳩¶
卒叛大之加小何患無辭必起其見滅之由則滅人之¶
國者皆可以無罪攷傳之顛末大抵類此乃若言毉取¶
秦言術取晉卜筮占候相人之法事事竒中借曰術家¶
之流勿論至於君子覘人亦曰欒氏先亡趙孟不復年¶
今兹宋公與叔孫皆将死覘人之國亦曰虞不臘虢不¶
<pb:KR1e0058_WYG_010-26b>¶
五稔楚不十年若隂有鬼神發之者吾是以未敢深信¶
也盖左氏之長博采諸國之記而為之傳㳂流泝源使¶
學春秋者有所証左氏之失張本春秋之事而為之辭¶
枝牽葉蔓使學春秋者易以疑陳桓公尚在而先舉桓¶
公之諡鄭洩駕吴諸樊已死而尚見洩駕諸樊之人此¶
皆左氏浮誇之過而不自覺且其載毉巫卜筮占候相¶
人之法於聖經何與哉雖然論聖人之謹嚴則左氏於¶
春秋為有過論公羊之俗榖梁之短則左氏於春秋為¶
<pb:KR1e0058_WYG_010-27a>¶
有功宰咺歸賵二傳未有載恵公仲子之詳者左氏獨¶
言之吾是以知仲子之為妾鄭伯克段二傳未有以發¶
祭仲子封之言者左氏獨詳之吾是以知鄭伯之心此¶
類有功於天下後世者不少㣲左氏吾何以知春秋哉¶
余又謂左氏之誇固可惜杜氏之諛深可罪杜之釋傳¶
阿媚取容有不可曉動曰經誤預聖門之罪人左氏之¶
面友也余亦嗜左氏者人知杜氏之諛則知吾言之忠¶
　¶
<pb:KR1e0058_WYG_010-27b>¶
　¶
　¶
　¶
　¶
　¶
　¶
　¶
　春秋提綱卷十¶
